Po ulewnych dniach pogoda wreszcie pozwoli nam nieco odetchnąć. Sytuacja na polskich rzekach zaczyna się uspokajać. Obecnie alerty hydrologiczne IMGW obowiązują tylko na dwóch obszarach. W najbliższych dniach wciąż będzie padać i grzmieć, jednak nie tak mocno jak ostatnio.
Z prognoz Instytutu Meteorologii i Gospodarki Wodnej wynika, że w najbliższych dniach w całej Polsce wciąż będzie przelotnie padać i nie zabraknie burz. Aura będzie jednak wyraźnie łagodniejsza od tej z początku tygodnia.
"Były opady, czas na spływ wody" - czytamy na profilu IMGW w serwisie X. Według specjalistów deszcze w najbliższym czasie nie pogorszą znacząco warunków w naszym kraju. Obecnie sytuacja na polskich rzekach się stabilizuje, a fala wezbraniowa powoli opuszcza południową część Polski.
IMGW zwraca uwagę, że na Wiśle nastąpi wzrost poziomu wody. Będzie on znaczący od Zawichostu. Wezbraną wodę odnotowuje się również na Odrze. Stan ostrzegawczy obecnie przekroczony jest na czterech stacjach w dorzeczu Wisły oraz dwóch w dorzeczu Odry.W Goczałkowicach natomiast poziom wody obniży się poniżej stanu ostrzegawczego, a w Jawiszowicach poniżej stanu alarmowego.Aura wyraźnie złagodniała i IMGW uspokaja, że "prognozowane burze nie będą tak groźne jak w dniach poprzednich". Możliwe więc, że w najbliższym czasie uda się nam uniknąć powtórki z błyskawicznych powodzi na południu Polski.

